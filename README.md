# MyClothesHistory
Μια εφαρμογή για να εκτιμήσουμε και να αγαπήσουμε τα ρούχα μας!
Και αν τα μπλουζάκια μας, τα παπούτσια μας, τα παντελόνια μας είχαν την δική τους ιστορία; Φανταστείτε ένα ψηφιακό ημερολόγιο από την ώρα που φεύγουν από το εργοστάσιο και καταλήγουν στην ντουλάπα μας και για την συνέχεια της ζωής τους μαζί μας. Πότε τα αγοράσαμε; Ποια σημαντικά γεγονότα της ζωής μας έγιναν όταν τα φορούσαμε; Πόσες φορές τα βάλαμε για πλύσιμο; Πόσα παγωτά έπεσαν πάνω τους; Ίσως τότε να ήταν πιο δύσκολο να τα βαρεθούμε, να τα αποχωριστούμε με το πρώτο σκίσιμο, να τα αλλάξουμε με ένα νέο ρούχο. Ίσως να τα προσέχαμε περισσότερο, να τα πλέναμε λιγότερες φορές στο πλυντήριο και να βοηθούσαμε έτσι στην εξοικονόμηση πρώτων υλών και ενέργειας.
## Το πρόβλημα
Η βιομηχανία της μόδας ευθύνεται σε ένα σημαντικό βαθμό για τις εκπομπές αερίων του θερμοκηπίου στον πλανήτη μας. Από το στάδιο παραγωγής των πρώτων υλών, μέχρι και την τελική τους χρήση τα ρούχα μας απαιτούν πολλούς πόρους όπως νερό και ενέργεια, ενώ τα διάφορα στάδια της επεξεργασίας τους πραγματοποιούνται σε εργοστάσια που χρησιμοποιούν ορυκτά καύσιμα και παράγουν λύματα τα οποία μολύνουν τους υδάτινους πόρους του πλανήτη. Παράλληλα οι συνθήκες εργασίας των ανθρώπων που εργάζονται σε πολλές βιομηχανίες παραγωγής αντικειμένων μόδας είναι προβληματικές. Μεγάλες βιομηχανίες στο Μπαγκλαντές, την Ινδία και την Κίνα απασχολούν εκατομμύρια εργαζόμενους με πολύ χαμηλούς μισθούς για πολύωρη και κουραστική εργασία και χωρίς τις κατάλληλες συνθήκες ασφάλειας. Τέλος τα περισσότερα είδη μόδας ταξιδεύουν τεράστιες αποστάσεις σε μεγάλα conteiner πλοίων για να φτάσουν στα ράφια των καταστημάτων, επιβαρύνοντας και άλλο την παραγωγή αερίων του θερμοκηπίου.

Και όμως οι χαμηλές τιμές που υπάρχουν σε πολλά είδη μόδας τα καθιστούν στα μάτια πολλών ανθρώπων ως αντικείμενα χωρίς μεγάλη αξία τα οποία εύκολα μπορούμε να τα αντικαταστήσουμε. Τα βάζουμε συχνά στο πλυντήριο και το στεγνωτήριο που είναι ενεργοβόρες συσκευές και τα κάνουν πιο ευάλωτα, ενώ χωρίς πολύ σκέψη τα αντικαθιστούμε με νέα ρούχα όταν τα βαρεθούμε.
## Η πρόταση μας

Θέλοντας λοιπόν να δώσουμε μια διαφορετική αξία στα ρούχα μας και να ενθαρρύνουμε τους ανθρώπους να τα κρατάν περισσότερο και να τα επισκευάζουν αντί να τα πετούν, αποφασίσαμε να δημιουργήσουμε μια εφαρμογή για κινητά που θα είναι στην ουσία ένα ψηφιακό ημερολόγιο των ρούχων μας. Εκεί θα κρατάμε την ιστορία της ζωής τους:

-   Που κατασκευάστηκαν;
-   Που και πότε τα αγοράσαμε ή μας τα χάρισαν;
-   Πόσες φορές τα έχουμε βάλει πλυντήριο;
-   Πότε και που τα έχουμε φορέσει (σε σημαντικές περιστάσεις);
-   Σε ποιον τα χαρίσαμε;

Παράλληλα θα κατασκευάσουμε μικρά  **QR codes**  από 3Δ εκτυπωτή τα οποία θα είναι σε μορφή pins και θα μπαίνουν στα ρούχα μας. Κάθε ρούχο θα έχει τον δικό του μοναδικό QR κωδικό και η εφαρμογή μας θα μπορεί να το σκανάρει ώστε να περνάει πολλές πληροφορίες αυτόματα (Έτσι για παράδειγμα σκανάροντας το QR του ρούχου που φοράμε, μπορεί αυτόματα να περνάει η πληροφορία για την ημερομηνία και την τοποθεσία που το φορέσαμε στο κινητό).

Για να δώσουμε κίνητρα στους ανθρώπους να κρατάν σε καλή κατάσταση τα ρούχα τους, η εφαρμογή μας θα έχει ένα σύστημα πόντων για κάθε ρούχο που έχουμε περάσει σε αυτή και το οποίο θα εξαρτάται από την συμπεριφορά μας σε σχέση με το ρούχο και την αντοχή του στον χρόνο. Θέλουμε επίσης να δώσουμε και δυνατότητες κοινωνικής δικτύωσης μέσω της εφαρμογής, με τις οποίες οι χρήστες θα μπορούν να ανταλλάσουν πληροφορίες για τα αγαπημένα τους ρούχα, καλές πρακτικές για την συντήρηση τους κ.ο.κ.
![Μερικά παραδείγματα από τα προσχέδια των παιδιών για την εμφάνιση της εφαρμογής που θα φτιάξουμε](https://ppf.edu.gr/hackers/wp-content/uploads/2022/02/Screenshot_12.png)
Επίσης θέλουμε να δοκιμάσουμε και μια εναλλακτική επικοινωνία των ρούχων μας με την εφαρμογή μέσω bluetooth και αξιοποιώντας μικρές πλακέτες wearables όπως το Microbit, οι οποίες θα τοποθετούνται στα ρούχα με velcro. Αντί να σκανάρουμε τα QR pins η εφαρμογή μας μπορεί να "μιλάει" απευθείας με το ρούχο και να το ειδοποιεί για σημαντικές επετείους (πχ είναι η 50η φορά που το φοράμε) και πληφοροίες για την υγεία τους (πχ πόσες φορές έχει μπει στο πλυντήριο). Αξιοποιώντας την οθόνη LED του Microbit και την αναπαραγωγή midi ήχων μπορούμε να μεταδώσουμε αυτές τις πληροφορίες στον χρήστη με πιο ευχάριστο τρόπο.
![Μερικά παραδείγματα από τα προσχέδια των παιδιών για το πως θα μπούσαν να μπουν στα ρούχα το Microbit, led λαμπάκια και τα QR pins](https://ppf.edu.gr/hackers/wp-content/uploads/2022/02/Screenshot_16.png)
## Λίστα εξοπλισμού
-  5 Χ BBC Micro:bit V2 Board, 95 ευρώ
-  5 Χ Electro-Fashion Switched Coin Cell Holder, 15 ευρώ
-  2 Χ Sewable Heart LEDs (Pack of 4), 10 ευρώ
-  2 Χ Sewable Star LEDs, 10 ευρώ
-  2 Χ Electro-Fashion Conductive Thread 45m, 10 ευρώ
-  1 Χ PETG Startpack - 1.75mm - 6x330g - Red, Green, Blue, Black, White, Yellow, 42 ευρώ
-  1 Χ Creality Ender-2 Pro, 200 ευρώ

**Συνολικό κόστος έργου: 382 ευρώ**

[Περισσότερες πληροφορίες στον δικτυακό τόπο της ομάδας μας](https://ppf.edu.gr/hackers/archives/3153)
